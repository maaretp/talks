# Testausmatematiikan perusteet - Koe testaus harjoituksin

*Kesto: 45 min*

Selitä mitä testaus on ja miksi se on haastavaa! Entä jos selittämisen sijaan voitaisiin lyhyessä ajassa yhdessä kokea testauksen luonne pienten harjoitusten kautta. Siitä tässä puheenvuorossa on kyse.

Aikanaan tutkijana koitin kertoa mitä testauksen tutkiminen on. Opin silloin vanhemmilta tieteenharjoittajilta että kaikki mitä pidin testauksena ei olekaan testausta. Minun testaukseeni kuuluva asia voi olla toiselle projektinhallintaa, riskien hallintaa, konfiguraationhallintaa, määrittelyjä tai vaikka ohjelmistokehitystä. Tajuttuani että en ole luomassa konetta ja kaavaa joka määrittelystä tuottaa testit kaikelle tiedolle, kehitin toisenlaista matematiikkaa.

Tässä puheenvuorossa opetellaan pienien numeroihin liittyvien harjoitusten kautta oivalluksia testauksen luonteesta: määrittelyiden luotettavuudesta (27), kattavuudesta (650), ajankäytöstä (20), kyvystä tarkkailla (16), virheiden merkityksellisyydestä (1639), muistin rajoista (7), ja oppimisen merkityksestä (38). Siinä missä joku toivoo selkeää kaavaa, tässä puheenvuorossa numeroilla käydään läpi selkeän kaavan olemassaolo monipuolisen ajattelun kautta.

Generatiivisen tekoälyn kaudella tämä testausmatematiikka on yhä tärkeämpää. Tule mukaan oppimaan lainalaisuudet, joilla muunnetaan virhelistan näkymätön muste näkyväksi, ja kehystetään sen tiedon tuottaminen, joka muilta on saattanut mennä ohi.